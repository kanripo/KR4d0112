# -*- mode: mandoku-view; -*-
#+TITLE: 道鄉集
#+DATE: 2015-08-24 23:54:55.718688
#+PROPERTY: ID KR4d0112
#+PROPERTY: BASEEDITION WYG    
#+PROPERTY: JUAN 卷七
<pb:KR4d0112_WYG_007-1a>¶
欽定四庫全書¶
　道鄉集巻七　　　　　　宋　鄒浩　撰¶
　　詩¶
　　　試日懐世美¶
挾策剛為泮水行暖風遲日試諸生姚黄魏紫知何許¶
獨有楊花撲硯輕¶
　　　戲王寛之¶
晚來聞説醉黄封絃管欣欣急雨中應笑西隣少風味¶
<pb:KR4d0112_WYG_007-1b>¶
一爐沉水對梧桐¶
　　　其二¶
墨龍翻海幾朝昏今日晴隂似欲分不道榖飛多作蠱¶
猶敎歌扇遏行雲¶
　　　次韻世美簡别乗喜雨¶
一勺龍泉甫到城滂沱疑是瀉南溟棗心正為斯民赤¶
菜色寧憂異日青擊壌田家方自得擲金詩軸已交¶
形病來無復髙陽興宴喜空煩置醁醽¶
<pb:KR4d0112_WYG_007-2a>¶
　　　湖上雜詠¶
荷葉如錢三月時幅巾藜杖一追随爾來勝事知多少¶
惟有風標公子知(杜牧之以白鷺/為風標公子)¶
　　　其二¶
何處清風作晚凉觧衣相與面滄浪青萍紫芡令人恨¶
遮却琉璃萬頃光¶
　　　其三¶
華亭標格夲青雲邂逅西湖秋復春作意一聲君㑹否¶
<pb:KR4d0112_WYG_007-2b>¶
鵷鸞集處是真人¶
　　　其四¶
疾病經旬厭藥杯喜君折簡傍湖來濃雲幾敗乃翁事¶
頼有南風為約開¶
　　　其五¶
濵湖一一敞雕欄自是黄塵不汝閒今日舒眉寕易得¶
未應輕作剡溪還¶
　　　其六¶
<pb:KR4d0112_WYG_007-3a>¶
霜蹄檜楫乆途窮暫喜天時人事同濯熱不湏三島去¶
髙談落麈自生風¶
　　　其七¶
嵯峨秀色雨晴時極目城隅更落暉何必鱸魚動秋意¶
好携雙屐便言歸¶
　　　登樓¶
蓽門真蟻穴曠快一登樓天地投雙睫詩書落九州欄¶
杆元詰曲日脚更遲留借問同來客能同此意不¶
<pb:KR4d0112_WYG_007-3b>¶
　　　聼泉¶
天中懸日月激激正鳴泉洗耳豈吾事披襟聊石邉焦¶
桐無雜弄佩玉有羣仙欲識偃溪語于今蹄與筌¶
　　　呈同社¶
太史占星乆寂寥髙陽烟月但蓬蒿人才豈是非前日¶
天意端如待我曹萬古衣冠歸指顧一時天地入風騷¶
他年南北参商去知有青編破鬰陶¶
　　　馬上¶
<pb:KR4d0112_WYG_007-4a>¶
䇿馬戴殘星郊原破暑清人間千萬事併入一時情¶
　　　又(二首/)¶
晴空雲物不留形大塊遥呈一㸃青聞說嵁巖隠君子¶
何當北面問黄庭¶
　　　其二¶
孤塚如山官路傍老農指似是前王可憐烜赫當年計¶
牧笛樵歌付夕陽¶
　　　追凉¶
<pb:KR4d0112_WYG_007-4b>¶
三伏流金石端居若探湯古松揺落照芒履促追凉天¶
壌知誰似形骸亦自忘何湏北忩下始觧到羲皇¶
　　　参寥示簡元規詩用其韻寄之¶
千嵓萬壑乆青天一鉢新從淮上旋昨日浮雲今止水¶
誰知庵内更無邉¶
　　　又¶
人間何嚮不塩梅江海元從蟻穴開列㦸門庭掃蹤跡¶
只應飛矢亦潜來¶
<pb:KR4d0112_WYG_007-5a>¶
　　　次韻參寥訪和靖先生故居¶
湖邉髙莭與誰鄰落落寒松徃徃皴就使衡門已塵土¶
不妨千古自陽春¶
　　　闗氏四照亭(次韻/参寥)¶
孤亭縹緲枕烟霞面靣江山不用賖何日乗風指星紀¶
與君携手逐飛鴉¶
　　　夀星院觀竹(同前/)¶
祗園寂寞聳髙材自有鸞凰接翅來回首壷觴散桃李¶
<pb:KR4d0112_WYG_007-5b>¶
日斜風動使人哀¶
　　　送王幼安赴舉¶
幾年幽徑委榛蕪此去寒生孰子如筆下奔騰三峽水¶
胸中突兀五車書豈惟麗賦欺𢎞正㑹使清時識仲舒¶
富貴由來皆骨相門閭髙處莫趦趄¶
　　　送二弟赴開封舉¶
古人捧檄縁親喜况值秋風一鶚天相與摶空謝蓬艾¶
歸來稱夀綵衣鮮¶
<pb:KR4d0112_WYG_007-6a>¶
　　　椹澗馬鋪壁間有黄元明詩因次其韻¶
武當在何許漠漠西南天雷電正多事道途如去年参¶
差揮麈約妨廢把書眠破我征鞍恨清詩猶燦然¶
　　　純孝墓¶
禽犢何知尚母懐黄泉相見豈宜哉向非雅意一杯去¶
安得迷心中路廻自古功名隨日月于今廟貌倚崔嵬¶
可憐肉食趨朝者糞壌紛紛乆已灰¶
　　　仙翁山下遇王由正用驛壁二詩之韻見意¶
<pb:KR4d0112_WYG_007-6b>¶
物外風期迹已陳湏知日月去來頻我今欲换神仙骨¶
還向山前逢異人(用邢恕/舍人韻)¶
　　　其二¶
烟雨𡨕𡨕不肯晴無因飛歩數峯青朅來山下傾談麈¶
全似江邉語醉醒(用魏銓/鈐轄韻)¶
　　　阻雨呈由正¶
秋風吹雨入踈櫺永夜漫漫雙眼明借問泥塗困行李¶
何如南畆念西成¶
<pb:KR4d0112_WYG_007-7a>¶
　　　其二¶
煉石曾聞補就天如何滛雨尚綿綿只應知我班荆意¶
欲使從容夫子前¶
　　　過仙翁山¶
羣山環拱一山青曾駐仙翁竟得名前日授書非我事¶
旄頭不耀正休兵¶
　　　别由正¶
許汝相望無百里政聲文譽益驚人豈知今日俱長路¶
<pb:KR4d0112_WYG_007-7b>¶
重慰平生仰後塵雲澹京山黄鵠舉風回漢水白鷗馴¶
歸來有約天從否凖擬𡨕行細問津¶
　　　穣東驛壁間有詩因次其韻¶
箠轡驅馳長眼花更堪風雨作泥沙郵亭准擬一醉倒¶
白酒黄雞無處賖¶
　　　林堠驛壁間有詩因用其韻¶
日轉山亭寂寂夢迷蝴蝶雙雙何獨淵明寄傲吾今亦¶
是南忩¶
<pb:KR4d0112_WYG_007-8a>¶
　　　早行¶
朝來由氣鋭前程入馬蹄天形隨月見斗柄傍人低路¶
轉纔縈白沙平豈辨泥露零欺鬂髪犬吠隔蒿藜恍惚¶
南柯夢參差逢氏迷比經十里堠始報一聲雞似脱闗¶
中日如趨圯下蹊脩真空有術習懶信無梯行李幾時¶
北武當猶在西誰知貴公子角枕正清閨¶
　　　順陽東山下小池(用西㐲牛亭/謝公定韻)¶
行盡江山知幾重山前池沼尚殘紅塵埃滿眼欣相見¶
<pb:KR4d0112_WYG_007-8b>¶
駐馬垂楊夾岸風¶
　　　将到均州¶
武當孤壘挿天西一見都忘渇與饑倦客惟貪早休歇¶
不知匏繫未成歸¶
　　　次韻宇文伯脩題清溪驛梅花¶
驥尾曾容躡後塵栁花榆莢古河濱天衢事業已騰世¶
山驛詩篇知幾春梅蕚故應如異日風騷仍得慰幽人¶
湏知猶是枯枝在早晚吹嘘近紫宸¶
<pb:KR4d0112_WYG_007-9a>¶
　　　入試院呈同事章顯父推官及監試柴承之朝¶
　　　奉¶
漢江洶洶不知休江上譙門鼓角秋匹馬﨑嶇随國事¶
同心邂逅得儒流何妨蟋蟀床頭急况是芭蕉雨脚收¶
别乗端容共蕭散從今相與傲浮丘¶
　　　午枕覺懐世美¶
睡鄉天地肅秋風日日欣随宰我蹤靖節有人湏命駕¶
道途何事不相逢¶
<pb:KR4d0112_WYG_007-9b>¶
　　　李元禮墓¶
幾年模楷掲天中四海衣冠盡影從必待名人裁受謁¶
遂令當世比登龍求通謾負孔融志執御難追荀爽蹤¶
回首髙門正如市悲風獵獵起長松¶
　　　泛漢江¶
漢江衮衮接天流百里舟行一轉眸白浪激風鳴戰鼓¶
青山迎棹走長虬均陽已㫁南柯夢鄼上還驚宋玉秋¶
南望祖塋能幾驛王程不得下荆州¶
<pb:KR4d0112_WYG_007-10a>¶
　　　又(二首/)¶
誰家㳺女戲江濵纔見舟來競歛身湏信文王風化逺¶
至今猶自被行人¶
　　　其二¶
山束長江激箭奔扁舟衝破白鷗羣故人正在笙篁裡¶
一枕灘聲誰與分¶
　　　懐㐮陽¶
寄跡㐮陽北無因弔古人卧龍應索寞堕淚想鱗皴不¶
<pb:KR4d0112_WYG_007-10b>¶
作龐公客空回徐庻身風流終自若他日引車輪¶
　　　次韻顯父睡起偶成¶
杜門無復轂聲來一日剛腸欲九廽消遣但能眠白晝¶
較量猶勝走黄埃霜風却暑通歸路籬菊要人薦夀¶
杯同我此心君最切更将幽思託清才¶
　　　留别顯父且約相見于南陽¶
風㠶催我上輕舟不得追陪自在逰山路馬蹄新雨霽¶
早來携手百花洲¶
<pb:KR4d0112_WYG_007-11a>¶
　　　次韻監試喜引試有日¶
朅來凡韻續髙張鳬鶴居然分短長鳴鼓未窺才氣勇¶
懸河先飫古今詳三秋欲半月方好萬事兼忘心更凉¶
只願真賢起山國異時端委賛垂裳¶
　　　湖上聨句¶
遥岑艤舟見(徳符/)野思過橋生(至完/)興盡回蘭棹(子厚/)¶
歸鞍月正眀(世美/)¶
　　　湖上¶
<pb:KR4d0112_WYG_007-11b>¶
等閒來棹釣魚船鷗鷺相忘亦自然多事脩鱗躍波底¶
一齊鳴翼上青天¶
　　　其二¶
烟含夜色迷修竹鴈帶秋聲落晚沙不是胸中有雲夢¶
只應悽惻滿天涯¶
　　　送薛唐卿赴省試¶
河東文物乆塵埃之子亭亭鬰有材已見中天鳴鸑鷟¶
不應環堵更蒿萊緑衣春色知誰共青簡風流自此開¶
<pb:KR4d0112_WYG_007-12a>¶
傾耳西州人快意玉堦曾上直言來¶
　　　送周茂宗學正赴省試¶
草衣藿食寄塵編凛凛聲名玉几前命數曲留成大¶
噐鄉書重上欲華顛一鳴竟與凡禽逺三獻方知美璞¶
全二十餘年古人志從今攄發到青天¶
　　　送周天和學諭以次十一人赴省試¶
日月交光萬國同羣英無復嘆途窮長松竟拔徂徠雪¶
駿馬争馳冀北風黄巻論心窺聖域青雲携手赴王功¶
<pb:KR4d0112_WYG_007-12b>¶
歸來協氣充閭里好是邦人識頖宫¶
　　　元夕席上食柑子(六言/)¶
契闊呉門千里棲遲潁水三年臈炬光中氣味洞庭波¶
上風煙¶
　　　簡仲孺(仲孺約徳符來即烹茶/徳符即來故作此報之)¶
曉來城府春融怡博陵先生還自西天時人事已如此¶
不應璧月空雲霓¶
　　　次韻酬徳符湖上春色¶
<pb:KR4d0112_WYG_007-13a>¶
乗風曾到水晶宫春色椎輪日力中幾處梅花傲殘雪¶
不隨桃李事輕紅¶
　　　戲史述古多問相¶
窮當益堅愧枉道心不勝述思齊賢如何東里史夫子¶
骨相勤勤揮酒錢¶
　　　世美約仲孺述之同泛清潩登樓待月分得樓¶
　　　字¶
風塵作&KR0086;敗清逰杖履無光乆自羞約我晚來尋小艇¶
<pb:KR4d0112_WYG_007-13b>¶
與君愁破對髙樓山分逺翠凝衣重月借澄輝撲水浮¶
不是嚴城不容與徑随雙鶴宿滄州¶
　　　其二¶
采石仙人放小舟荆州老子上南樓平生風度歸遐想¶
今日還逢苐一流¶
　　　與仲孺述之世美東禪納凉校韓文世美以韓¶
　　　公召先去¶
清風多處是精廬飯罷俱來校異書車馬焉能落吾事¶
<pb:KR4d0112_WYG_007-14a>¶
未斜桐影且安居¶
　　　其二¶
紅衣青簡竟多岐無復尋盟作四䕫同見韓公不同趣¶
城南城北囀黄鸝¶
　　　送杜謷居方城¶
廼翁鬢髪已秋霜藥裹仍開滿北堂貧欲釡魚勤子職¶
分甘足蠒寄他鄉山前黄石空猿鶴溪上青編屹棟梁¶
想見使親忘我後借書尋舊日徜徉¶
<pb:KR4d0112_WYG_007-14b>¶
　　　曉雨枕上有作¶
震霆幾日動天閽河漢朝來竟一翻頓覺炎歊辭枕簟¶
只應爽氣滿乾坤雞忩豈但開千巻雲稼懸知亘九原¶
比事平生最闗慮從今得意遂忘言¶
　　　次韻徳符曾家池上四詩¶
凉雨霏霏肅徑沙芰荷無數擁烟霞幽人不受市朝挽¶
竟日池邉藉落花¶
　　　其二¶
<pb:KR4d0112_WYG_007-15a>¶
平生一語事誠忘鳬鶴不知誰短長跬歩秋園作殊域¶
從他白眼嘲帬襠¶
　　　其三¶
庭前葉下風蕭蕭暑氣不敢慿虚驕青天碧水與君共¶
他日謫仙宫錦袍¶
　　　其四¶
真樂油油波底鱗相從欵欵波上萍雁奴燕子社前後¶
玉樹鮮風吹晚庭¶
<pb:KR4d0112_WYG_007-15b>¶
　　　世美寓展江作此簡之¶
白鷺飛時天宇清君家琴瑟寄江濱不愁折栁無多日¶
且喜荷花有主人¶
　　　其二¶
翩翩儉府幾西風更擬真逰渌水中秋晚倚欄應記得¶
全家㸔盡渚蓮紅(王中玉罷使事寄展江韓/持國作詩送之有此句)¶
　　　洗竹¶
欣欣花草不闗心絶倒宫庭一畆隂夏籜隕風裁幾日¶
<pb:KR4d0112_WYG_007-16a>¶
秋筠要月擬千尋携持斤斧從他恠繚繞欄干著意深¶
全是呉中舊瀟灑過門應喜伴龍吟¶
　　　寄裘仲(侍親知/滑州)¶
幾度秋陂老芰荷蓬門不見雁來過照人眉字今何似¶
得意詩篇日更多事逐風雲空白馬功隨山嶽尚黄河¶
無因雙眼陪君子暝立西樓一楚歌¶
　　　南堂八絶句¶
聖賢祠畢諸生散曳履斜陽哦杜詩幽鳥飛來似相好¶
<pb:KR4d0112_WYG_007-16b>¶
竹枝深處語多時¶
　　　其二¶
桐竹交隂覆廣庭秋風時與葉争鳴可憐一曲明君操¶
不似髙山流水聲¶
　　　其三¶
長廊耿耿注西東鼓腹循環返照中更擬将心寄明月¶
無端雲葉上晴空¶
　　　其四¶
<pb:KR4d0112_WYG_007-17a>¶
盆水如池傍竹根早期功業在龍孫爾來取飲多竒羽¶
更得南堂幽趣繁¶
　　　其五¶
窶人何縁有遺啄一飲聊分秋水清貪泉盗泉滿機械¶
鳥鵲故應知此情¶
　　　其六¶
風揺踈影落清漪汎汎魚兒趂晚嬉不是來禽驚不去¶
忩前從此使人疑¶
<pb:KR4d0112_WYG_007-17b>¶
　　　其七¶
倦來搘策立階除深喜官居似隠居寒日西流報衙鼓¶
紛紛清影上圗書¶
　　　其八¶
緑竹不應忘舊好黄花還擬結新交欄邉醉倒非吾事¶
只愛金英嫓玉梢¶
　　　送田承君隠大留山¶
田郎風節薄清旻耻踏𡨕𡨕車馬塵逺業不應忘魏闕¶
<pb:KR4d0112_WYG_007-18a>¶
髙人聊喜得東隣鹿門隐去曾携子綿上歸來亦侍親¶
早晚雲飛雨天下勒移何愧北山神¶
　　　湖上訪世美不遇(時世美燕/集縂管家)¶
夜雨朝晴似蜀天湖光山色故人邉琵琶不許陪犀麈¶
聼水亭東一黯然¶
　　　月下懐同盟¶
常時二妙過晴忩丙夜猶同秋月光不分城扉日多事¶
天南天北又参商(仲孺/述之)¶
<pb:KR4d0112_WYG_007-18b>¶
　　　其二¶
碧天如水駐氷輪粲粲裁餘一兩星想見牆東病居士¶
廢書捐枕歩中庭(徳符/)¶
　　　其三¶
晚雲携雨入陘山月到西湖萬象閒公子歸來泛家宅¶
只應詩思落人間(世美/)¶
　　　其四¶
睡覺譙門已轉更小童徐報月重明攬衣起與妻孥共¶
<pb:KR4d0112_WYG_007-19a>¶
矯首惟聞鳥鵲驚瀕水杯盤無俗物隔墻巾屨有真情¶
相從竟日今相望四者由來不易并¶
　　　其五¶
一經三五一虧盈此夕胡然分外明金令中分寒暑候¶
蟾輝獨占古今清樽罍自是常年事天地何難永夜晴¶
寄語風雲莫無頼萬方矯首此時情¶
　　　次韻王彦温邂逅登舟¶
過盡西城百丈堤村村雞犬午聲齊風前匹馬不回首¶
<pb:KR4d0112_WYG_007-19b>¶
知有幽人在竹溪(時彦温/後至)¶
　　　訪仲弓¶
凉雨吹絲絡晚空朅來秋興與君同㢲亭鵠立雲霓上¶
未許山川落眼中¶
　¶
　¶
　¶
　道鄉集巻七¶
